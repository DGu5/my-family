<article>
    <p>
        Rusijos imperijos žlugimas Pirmojo pasaulinio karo pabaigoje ir Lietuvos valstybės susikūrimas 1918 m., religinės laisvės joje paskelbimas ir Sentikių bažnyčios struktūros atsinaujinimas gerokai pakeitė bendrą sentikių religinio gyvenimo kontekstą, taip pat Lietuvos sentikių bažnyčios ir valstybės santykių raidą. Sentikybė tarpukario Lietuvoje (be Vilniaus krašto) buvo ketvirtoji pagal parapijų skaičių Lietuvos konfesija, nuo 1923 m. gegužės turėjusi valdžios pripažintos religinės bendrijos statusą. Būdami negausi religinė mažuma, sentikiai Lietuvoje 1918–1940 m. turėjo adaptuotis tautinėje valstybėje ir visuomenėje, kurioje politiškai ir kultūriškai vyravo lietuviai katalikai.
    </p>
    </br>
    <p>
        1914–1915 m. būsimos Lietuvos teritorija (be Vilniaus krašto) patyrė didžiulio gyventojų savanoriško ir priverstinio perkėlimo procesus. Naujausi tyrimai rodo, kad bendras pabėgėlių ir tremtinių iš Lietuvos skaičius galėjo siekti 830 tūkst. gyventojų. Dėl keliomis bangomis vykusios masinės sentikių repatriacijos iš Sovietų Rusijos 1918–1922 m. sentikių parapijų tinklas to meto Lietuvoje galutinai atsikūrė (susikūrė) tik 1921–1923 m. Tada beveik visos parapijos grįžo prie daugiau ar mažiau normalios religinės veiklos ir išsirinko savo dvasininkus. Dėl užsitęsusio ir nelengvo daugumos sentikių parapijų atsikūrimo vėlavo ir jų oficialus pripažinimas VRM.
    </p>
    </br>
</article>