<article>
    <p>
        Jau anksčiau buvo minėta, jog pirmieji sentikiai į LDK atvyko iš šiaurinės Pskovo, Tverės (Toropeckio ir Rževskio rajonų) ir Novgorodo gubernijų. Dalis atvyko iš Smolensko rajono, Maskvos, Ustiugo, Serpuchovo, taip pat iš Galickio, Suzdalio ir Vorotynskio rajonų. Pirmiausia apsigyveno rytinėse istorinės Lietuvos dalyse, o XIX a. vis labiau skverbėsi į anksčiau autonominę LDK dalį – Žemaitiją. Nei vienas istorinis šaltinis negali atskleisti tikslios Gusarovų protėvių pasirodymo šioje atšiaurioje buvusios LDK dalyje datos, tačiau išlikę keli šaltiniai – Pagirgždūčio vietovės 1810–1825 m. metų revizinis surašymas bei 1852 metų Pagirgždūčio valstybinės valdos inventorius liudytų, jog šiose žemėse nei Gusarovų, nei kitų jų likimo brolių sentikių čia dar negyventa. Po 1863–1864 metų sukilimo, uždarius buvusį Kolainių karmelitų vienuolyną ir ištrėmus sukilimo dalyvius, į tuščius plotus valdžia perkėlė rusus kolonistus iš Blagoveščensko miesto Sibire. Visgi šie buvę stačiatikiai.
    </p>
    </br>
    <p>
        Nors nėra tikslių duomenų, bet kiek anksčiau šiame krašte, visai ant to rubežiaus, skiriančio tuometines Telšių ir Šiaulių apskritis, pasirodė sentikiai apsigyveno aplink Šaukėnus. Pagančiukuose įkūrė maldos namus, kurie žinomi kaip Pakupulekis arba Leonuvka. Visgi pirmos tvirtai stovinčios ir atviros maldos vietos teko laukti iki pat 1907 metų.
    </p>
    </br>
    <p>
        Nors rašytiniai šaltiniai ir skurdūs, bet padeda pažvelgti į įdomią šeimos istoriją, kurios noras išvengti represinių valdžios rimbų atvedė į atokų Žemaitijos kampelį, buvusią karmelitų vienuolyno žemelę, kurios gėrybės maitino ne tik čia gyvenusius regulos narius, bet ir vyskupo rezidenciją. Pagirgždūčio kaimas – ypatinga vieta tiek Gusarovų giminei, tiek ir vietos kraštovaizdžiui, mat įsikūręs buvo šalia vieno didžiausių vietos puošmenų – Girgždūtės piliakalnio.
    </p>
    </br>
    <p>
        Padavimų apie jį išlikę daug ir įvairių: apie kryžiuočių kovas ir čia stovėjusią pagonių pilį – tvirtovę, apie požemiuose slypėjusius turtus, milžiną Ančiulį, kuris šį kalnelį kaip kapą supylė savo žmonai Girgždūtei, kalno viršūnėje užakusį tvenkinį, vadintą Akležeriu. Rašytiniuose šaltiniuose aptinkama informacija, kad XVI a. čia jau stovėjęs dvaras. 1831 metais šio dvaro savininkas Juozapas Sirutavičius, surinkęs šimto žmonių būrį stojo į garsųjį sukilimą.
    </p>
    </br>
    <p>
        Istorinės Lietuvos teritorijoje įsikūrę sentikiai ne tik nepripažino kunigų instituto, bet ir kai kurių sakramentų. Svarbiausia jiems buvo – naujo bendruomenės nario krikštas. Santuokos institutas nebuvo pripažįstamas. Visi duomenys apie bendruomenės narių gimimą, šeimos sukūrimą ar mirtį nebuvo įrašomos į specialias knygas, vadinamąsias metrikomis. Tik XIX a. pabaigoje šią funkciją buvo pavesta atlikti vietos policijos – žandarų valdyboms. Tačiau ir šios negausiai išlikusios arba su visam pradingusios. Visai priešingai elgėsi stačiatikiai, tvarkingai kiekvienoje savo parapijoje atlikę šiuos bažnytinius registrus, tad ir Gusarovų giminės istorija pasipildo dėka stačiatikių metrikinių knygų, o duomenų išlikimo ir įrašymo pradžia galima laikyti 1869 metus, kuomet Fomos Gusarovo sūnus Ivanas (~1834–1891) iš Pagirgždūčio kaimo, sulaukęs 35 metų amžiaus ir jau būdamas našliu, savo noru apsisprendęs Kolainių stačiatikių bažnyčioje priėmė provoslavų tikėjimą, atsisakydamas senųjų protėvių maldos namų. Giminėje dar kalbama, jog šiuo veiksmu Ivanas labai užrūstino giminaičius, su kuriais santykiai pašlijo arba visai nutrūko.
    </p>
    </br>
    <p>
        Visgi nėra žinoma, kur gimė tiek pats Ivanas, tiek jo tėvas Foma. Apie pastarąjį išvis informacijos nėra, nors aplinkiniuose sentikių maldos namuose būta ir kitų Gusarovų, tad šis faktas leidžia numanyti, kad čia atsikėlusi ne viena šeima su tokia pavarde. Ivanas iki 1869 metų turėjo kitą šeimą. Jo pirmoji žmona taip pat buvo sentikė iš tos pačios bendruomenės. Iš šeimoje išlikusių prisiminimų, žinoma, kad pirmojoje šeimoje susilaukta penkių vaikų, du iš jų – Ilja (?-?) ir Marka (~1868-). Pastarasis 1942 metų surašyme nurodytas kaip Martynas.
    </p>
    </br>
    <p>
        1869 metų Ivano žingsnis keičiant religiją buvo ne šiaip sau, mat jis buvo nusižiūrėjęs sau į žmonas stačiatikio Andrejaus Stelmakovo dukrą Ekateriną (~1841-) iš Kolainių. Žinoma, toks Ivano pasirinkimas atvėrė ir daugiau galimybių dalyvauti vietos bendruomenės gyvenime bei lengviau įsigyti žemės iš valstybės, kurios buvo nemažai atlikusios iš sekvestruotų ir konfiskuotų sukilėlių valdų.
    </p>
    </br>
    <p>
        Šeimas sukūrė ir dukros iš antrosios Ivano santuokos. Vyriausioji Stepanida 1910 metais Kolainiuose ištekėjo už našlio Egoro Vasilevskio (~1875-) iš Lieplaukės. Pora susilaukė vieno vaiko.
    </p>
    </br>
    <p>
        1910 m. birželio 7 dieną šventikas Blagoveščenskis Kolainių stačiatikių cerkvėje sutuokė Kauno apskrities, Betygalos valsčiaus valstietį Nikiforą Kuzmičių Gordejevą, 43 metų, ir Pagirgždūčio kaimo valstietę Eudokiją, dukrą Ivano, Gusarovą, 27 metų.
    </p>
    </br>
    <p>
        Fiodoras, tiesa, buvęs antras pagal amžių šeimoje po brolio Petro, paliko namus ir gimtąjį šeimos lizdą. Apsistojo jis jau kitur, Užvenčio valsčiuje. Pasauliui su žmona Liubov Kravčenko (~1874-) paliko penkis vaikus.
    </p>
    </br>
    <p>
        Nikolajus buvo šeimos pagrandukas, kartu su kitais broliais taip ir likęs gimtinėje, kur susipažino su būsima žmona Marija, su kuria susituokė apie 1905 metus. Porai gimė septyni vaikai.
    </p>
    </br>
    <p>
        Vyriausias Ivano ir Ekaterinos Gusarovų sūnus Petras 1903 metais vedė Žalokų kaimo valstiečio Georgijaus Mundino dukrą Anastaziją, kuriai tuo metu buvo 23 metai. Pats Petras buvo didelis gamtos ir gyvūnų mylėtojas. Dirbo eiguliu, prižiūrėjo mišką. Taip pat buvo žinomas veterinaras, gydė turtingųjų gyvulius, vykdavo pagal ponų iškvietimus. Buvo inteligentiškas, apsišvietęs, bendravo su aukštesnio rango žmonėmis tuometinėje visuomenėje.
    </p>
    </br>
    <p>
        Iš išlikusių senųjų giminės pasakojimų, žinoma, jog šeima sumaniai ūkininkavo, o Petras buvo gerbiamas žmogus. Kaimynai, kurie pažinojo giminę, visada apie juos atsiliepdavo kaip apie šviesius to meto žmones.
    </p>
    </br>
    <p>
        Petro sūnus Aleksandras, kaip ir senelis Ivanas, giminės istorijoje pasižymėjo tuo, kad su juo dar kartą buvo pereita į kitą religiją. Tiesa, jis pats to taip ir nepadarė, tačiau vesdamas vyraujančios tikybos išpažinėją, pasižadėjo savo vaikelius ugdyti katalikiškai.
    </p>
    </br>
    <p>
        Iš Petro medžio kamieno be sūnaus Aleksandro išsikerojo dar 6 sūnų ir 1 dukros šakos, kurios išleido naujų ataugų, visi jų palikuonys surado savo gyvenimo kelius, o jų vardai nugulė į didelį giminės medį...
    </p>
    </br>
</article>