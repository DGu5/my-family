<article>
    <p>
        Iki padalijimų susiklostęs sentikių gyvenviečių tinklas Lietuvos gubernijose dėl intensyvios sentikių migracijos nuolat kito. XIX a. pr. bendruomenę papildė išeiviai iš Kurliandijos, Lifliandijos, Baltarusijos, Ukrainos ir artimiausių Rusijos gubernijų. Žinoma, didžiausia koncentracija išsilaikė Vilniaus gubernijos apskrityse: Ašmenos, Breslaujos, Kauno, Trakų, Ukmergės, Upytės, Užnerio (Švenčionių) ir Vilniaus. XIX a. pradžioje sentikiai pamažu traukė į Žemaitijos pusę: Raseinių ir Šiaulių apskrityse apsigyveno keliasdešimt sentikių. Dauguma jų gyveno kaimo vietovėse, nuomojo dvarininkų arba valstybės iždo žemę. Sentikių gyvenvietės paprastai buvo mažos, sudarytos iš kelių ar keliolikos šeimų.
    </p>
    </br>
    <p>
        Vėlesnis sentikių apgyvendinimo klausimas buvo sprendžiamas kompleksiškai, kuomet vyriausybė vykdė rusų kolonistų įkurdinimo Šiaurės vakarų gubernijose programą. Kuriamasi buvo iš bajorų konfiskuotose žemėse ar priklaususiose valstybės iždui. Taip iki 1868 m. Kauno gubernijoje susiformavo 270 rusų gyvenvietės, iš kurių beveik pusė priklausė sentikiams. Palyginimui, XX a. pradžioje jų jau buvo virš 700. Itin retai, bet pasitaikydavo, jog rusai – tiek stačiatikiai, tiek sentikiai, apsigyvendavo mišriose gyvenvietėse.
    </p>
    </br>
    <p>
        Pati rusų valdžia sentikius vadino „piliponais“, kuriuos imperatorius Aleksandras I 1806 metų įsaku pavedė suskaičiuoti ir priskirti atitinkamoms socialinėms grupėms. Tuos, kurie įsikūrė bajorų, seniūnijų ar valstybės žemėje ir buvo sudarę žemės nuomos sutartis, leista laikyti laisvaisiais žmonėmis. Be sutarčių įsikūrusius sentikius liepta traktuoti kaip dvarininkų valstiečius, visam laikui pririštus prie savininkų žemės. Gyvenusius miestuose privalu surašyti buvo kaip miestiečius. Visgi beveik du dešimtmečius rinkta informacija apie sentikius nebuvo pilna, mat jų gyvenamoji ir registracijos vietos skyrėsi. Sankt Peterburgo valdžia teigė, kad sentikiai yra linkę be leidimo keltis iš vietos į vietą, ko pasėkoje klesti valkatavimas, vagystės ir plėšikavimai.
    </p>
    </br>
    <p>
        Visgi kai kurių valstybinių komisijų surinkti duomenys patvirtina ankstesnių potvarkių reikalavimus. Sentikiai priklausė žemesnėms visuomenės grupėms: valstiečių, laisvųjų žmonių ir miestiečių. Socialinio statuso kaitą lėmė bendra visuomenės raida, ekonominiai santykiai, gyventojų migracija ir t.t. Kadangi sentikiai gyveno pakankamai kompaktiškai ir bendruomenėmis, visaip priešinosi savo laisvojo statuso žmogaus vertimui į baudžiavinius valstiečius.
    </p>
    </br>
    <p>
        Vis dėlto valdžia neatleido sentikiams atskalūniškos pozicijos dėl stačiatikybės ir jų teisinis statusas išliko komplikuotas per visą imperijos valdymo laikotarpį. Dėl gilaus religinio konflikto jie virto labiausiai persekiojama valdinių grupe. Jekaterinos II valdymo laikotarpiu jie patyrė religinį ir socialinį spaudimą (draudimas statyti maldos namus, reikalavimai atsisakyti išorinių konfesijos požymių, pvz. vyrams auginti barzdas). Aleksandro I laikais požiūris šiek tiek sušvelnėjo, tačiau Nikolajaus I vykdoma politika savo griežtumu smogė dvigubai. Sentikiams buvo draudžiama įsigyti nekilnojamo turto, mokytis, eiti kokias nors viešas pareigas. Kitaip tariant, jie buvo nustumti į socialinio ir visuomeninio gyvenimo užribius. Tuo pačiu metu, visos jų apeigos pripažintos netinkamomis, tad santuokos virto negaliojančiomis, o šeimose gimę vaikai – benkartais.
    </p>
    </br> 
    <p>
        Politinės pažiūros bei įstatymai laisvėjo Aleksandro II valdymo laikotarpiu, kai visgi sentikiams atsivėrė galimybės užimti kad ir menkas, bet kažkokias viešas pareigas esamose bendruomenėse. Leista ir melstis, tik už uždarų durų. Apskritai, šis laisvėjimas sietinas ir su 1863–1864 metų sukilime sentikių pademonstruotu lojalumu valdžiai, ko pasėkoje buvo pelnytas M. Muravjovo palankumas. Todėl jie ir buvo įtraukti į žemės dalijimo ir rusiškos kolonizacijos programą.
    </p>
    </br>
    <p>
        XIX a. pabaigoje Rusijos imperijoje sentikiai buvo pirma gyventojų grupė, kuriai pritaikyti civilinės santuokos principai: santuokos ir gimimai turėjo būti paliudyti dviejų asmenų ir užfiksuoti metrikų knygose, kurias pavesta tvarkyti policijos valdyboms (1874 m.). Didysis pokytis atėjo tik 1905 metais, kuomet imperatorius Nikolajus I įsaku paskelbė religinę toleranciją sentikiams, o jų teisės prilyginamos visiems kitiems tikintiesiems.
    </p>
    </br>
</article>